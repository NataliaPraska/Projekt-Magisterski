\chapter{Wprowadzenie do tematyki pracy}


Wirtualna Rzeczywistość jest technologią, która wraz z pojawieniem się pierwszych konsumenckich zestawów gogli VR przeszła w nowy etap rozwoju, wykraczający poza wcześniejsze, ograniczone zastosowania w środowiskach specjalistycznych i badawczych. Od tego momentu zaczęła ona wzbudzać zainteresowanie nie tylko w środowisku naukowym, ale również w komercyjnym. Na rynku gier ta technologia otworzyła nowe możliwości, zarówno w tworzeniu nowych tytułów, jak i przenoszeniu już istniejących do środowiska VR. Zainteresowanie technologią wzrastało wraz z pojawieniem się nowych urządzeń lub gier. Gracze często jednak rezygnowali z dalszego korzystania z tytułów VR z powodu problemów zdrowotnych, takich jak choroba lokomocyjna czy dyskomfort, a także z uwagi na niską jakość oferowanych produktów oraz ograniczoną liczbę dopracowanych tytułów. Tym samym ogromny potencjał technologii, umożliwiającej tworzenie immersyjnych trójwymiarowych środowisk niedostępnych w rzeczywistym świecie, nie zawsze przekładał się na pozytywny odbiór końcowych produktów przez graczy. 
Jednym z większych problemów nadal jest słaba jakość doświadczeń, z którymi użytkownik styka się już na początkowym etapie kontaktu z grą. W wielu przypadkach pierwsze minuty gry wiążą się z dezorientacją, koniecznością przyswojenia nieintuicyjnych schematów sterowania oraz nadmiarem informacji prezentowanych w sposób sprzeczny z oczekiwaniami odbiorcy. Używane w grach rozwiązania projektowe związane z UI i mechanizmami interakcji są często niespójne, mało intuicyjne lub skopiowane bezpośrednio z gier 2D i 3D. W efekcie czego negatywnie wpływają na odbiór gry oraz ograniczają poziom zanurzenia użytkownika w wirtualnym świecie. 

Pomimo istnienia ogólnych wytycznych producentów sprzętu oraz pojedynczych badań branżowych, nadal brakuje ujednoliconych i zweryfikowanych instrukcji projektowych dedykowanych konkretnym gatunkom gier VR. W konsekwencji jakość końcowego produktu pozostaje ściśle uzależniona od doświadczenia zespołu deweloperskiego w zakresie projektowania interakcji i doświadczeń użytkownika.

\section{Kontekst rozwoju technologii VR} % Aktualność problematyki projektowania interfejsów w grach VR
Aby w pełni zrozumieć obecną sytuację na rynku VR, należy prześledzić zmiany, jakie zaszły w konstrukcji i sposobie użytkowania zestawów na przestrzeni lat. Pierwsza fala zainteresowania miała miejsce w 2016 roku, kiedy na rynek wyszły pierwsze konsumenckie zestawy VR. Wydarzenie to stanowiło istotny krok w kierunku upowszechnienia i rozwoju tej technologii. Urządzenia te sprawiły, że możliwe stało się doświadczenie VR w warunkach domowych. Pierwsze headsety miały liczne ograniczenia o charakterze sprzętowym i konfiguracyjnym, które obejmowały m.in. konieczność przewodowego połączenia z wydajnym komputerem oraz stosowanie zewnętrznych sensorów śledzących ruch. Konieczne było wydzielenie odpowiedniej przestrzeni na sensory oraz wykonanie mapowania otoczenia, co stanowiło utrudnienie szczególnie dla użytkowników niedoświadczonych i nieposiadających wcześniejszego kontaktu z technologią VR. Przemieszczenie mebli lub sensorów oznaczało ponowną kalibracje. Dodatkowo brak obsługi wielu profili utrudniał dzielenie się urządzeniem w warunkach domowych.

W kolejnych latach zrezygnowano z wielu problematycznych rozwiązań stosowanych w pierwszych wersjach urządzeń. W nowych generacjach zrezygnowano z zewnętrznych sensorów i zastosowano śledzenie ruchu \textit{inside-out}, czyli opartym na kamerach wbudowanych bezpośrednio w kask. Proces konfiguracji początkowej również uległ zmianie, a mapowanie pokoju jest wykonywane automatycznie z funkcją wykrywania przeszkód takich jak meble czy ściany. Większość urządzeń jest aktualnie bezprzewodowa i została wyposażona we wbudowane w okulary VR zasilanie. Ponadto dodano funkcje szybkiego przełączania profili użytkowników.

Wraz z rozwojem technologii VR pojawiły się narzędzia umożliwiające projektowanie i testowanie gier oraz aplikacji VR bez konieczności fizycznego posiadania zestawu. Rozwiązania te obniżyły próg wejścia dla mniejszych zespołów i niezależnych twórców, umożliwiając im tworzenie oraz weryfikację podstawowych mechanik i interakcji na wcześniejszych etapach procesu projektowego.

Branża dążyła do ujednolicenia rozwiązań technicznych i stworzyła wspólne standardy API oraz narzędzia deweloperskie, które miały na celu ułatwić proces tworzenia spójnych aplikacji na różne platformy. Standaryzacja ta odnosiła się jednak przede wszystkim do warstwy technicznej, obejmującej obsługę urządzeń, kontrolerów oraz systemów śledzenia ruchu. Tylko w niewielkim stopniu dotyczyła ona sposobów projektowania interfejsów użytkownika oraz mechanizmów interakcji, pozostawiając w tym obszarze znaczną swobodę interpretacyjną twórcom W obszarze projektowania interfejsów użytkownika oraz interakcji. Wynika to z przyjętych konwencji projektowych oraz z narzędzi oferowanych przez przeróżne silniki do tworzenia aplikacji 2D i 3D takie jak \textit{Unity} czy \textit{Unreal Engine}. W rezultacie jakość doświadczeń użytkownika różni się pomiędzy poszczególnymi produkcjami, co ma bezpośredni wpływ na odbiór technologii VR przez konsumentów.

Okres ten początkowo charakteryzował się dynamicznym wzrostem zainteresowania technologią, jednak wraz z jej rozpowszechnieniem użytkownicy zaczęli zauważać liczne nieintuicyjne i niekomfortowe rozwiązania projektowe. W ostatnich latach zainteresowanie VR wśród konsumentów uległo osłabieniu, a analitycy przewidywali pesymistyczne prognozy dla tej technologii \cite{UX-w-XR}.

Według danych opublikowanych przez firmę analityczną-badawczą \textit{Omdia}, w 2024 roku sprzedaż konsumenckich zestawów VR spadła o około 10 procent, z poziomu 7,7 mln do 6,9 mln sprzedanych egzemplarzy. Dla porównania, w okresie pierwszej fali popularyzacji technologii VR, około roku 2016, sprzedano prawie  12 mln urządzeń. Prognozy podane przez Onmedia wskazują, że spadkowy trend może utrzymać się co najmniej do końca 2025 roku \cite{Prognozy}.

	\begin{figure}[!htb]
    \centering
    \includegraphics[width=1\textwidth]{images/1.png}
    \caption{Sprzedaż konsumenckich zestawów wirtualnej rzeczywistości i wydatki na treści VR, (2024); źródło: Omedia}
    \end{figure}

Jednym z istotnych powodów obserwowanych trudności na rynku jest deficyt atrakcyjnych i nowatorskich gier oraz aplikacji VR, a także ograniczona liczba produkcji dopracowanych nie tylko pod względem zawartości, takiej jak fabuła czy mechaniki rozgrywki, lecz również pod kątem interfejsu użytkownika, sposobów interakcji oraz ogólnego komfortu użytkowania. Nowe produkcje często charakteryzuje powtarzalność i przeciążenie użytkownika nadmiarem bodźców i informacji już na początku rozgrywki, co negatywnie wpływa na komfort korzystania z VR. Skutkuje to szybkim zniechęceniem odbiorców, szczególnie na początkowym etapie kontaktu z grą i negatywnie wpływa na postrzeganie całej technologii. Pomimo obecnych trudności, prognozy Omdia na kolejne lata pozostają umiarkowanie optymistyczne i wskazują, że rok 2026 może stanowić początek ponownego wzrostu rynku VR.

Prognozowany spadek zainteresowania technologią wirtualnej rzeczywistości dobiega końca i zbiega się z zapowiadanymi premierami nowych generacji urządzeń, które w coraz większym stopniu eliminują ograniczenia sprzętowe charakterystyczne dla wcześniejszych zestawów. Wraz z upowszechnieniem bardziej kompaktowych, lżejszych i wygodniejszych rozwiązań maleje wpływ samego sprzętu na komfort użytkowania. W konsekwencji czynniki technologiczne przestają być głównym źródłem ograniczeń doświadczenia użytkownika. Odpowiedzialność za jakość interakcji oraz poziom immersji w coraz większym stopniu przenosi się na warstwę projektową gry. Obejmuje ona nie tylko fabułę, ale i sposób zaprojektowania interfejsu użytkownika oraz mechanizmów interakcji. To właśnie te elementy decydują obecnie o tym, czy użytkownik jest w stanie swobodnie poruszać się po wirtualnym środowisku i czerpać satysfakcję z rozgrywki.

W tym kontekście uzasadnione staje się podejmowanie badań koncentrujących się na identyfikacji i ocenie rozwiązań interfejsowych oraz mechanizmów interakcji, które mogłyby stanowić wsparcie projektowe również dla mniejszych zespołów. Upowszechnienie wiedzy na temat skutecznych i problematycznych rozwiązań może przyczynić się do poprawy jakości doświadczeń użytkowników oraz zwiększenia różnorodności i konkurencyjności przyszłych produkcji VR.

\section{Znaczenie interfejsu użytkownika i interakcji w VR}

W wirtualnej rzeczywistości świat, w którym użytkownik przebywa, jest istotny, jednak kluczowe znaczenie ma to, jakie działania może on w tym świecie podjąć oraz w jaki sposób może na niego oddziaływać. Interfejs użytkownika oraz mechanizmy interakcji należą do podstawowych elementów umożliwiających budowanie wrażenia obecności. W sytuacji, gdy którykolwiek z tych elementów jest niezgodny z oczekiwaniami użytkownika lub naturalnymi reakcjami ciała, doświadczenie przestaje być komfortowe, a immersja zostaje zakłócona.
Don Norman wskazuje, że dobrze zaprojektowany produkt nie powinien wymagać dodatkowych wyjaśnień, lecz opierać się na znanych użytkownikowi schematach działania. W kontekście wirtualnej rzeczywistości oznacza to projektowanie interakcji w sposób możliwie zbliżony do naturalnych ludzkich odruchów i instynktów. Gry wykonane w tej technologii często zapominają o tej zasadzie i zmuszają użytkowników do nauki nowych nieintuicyjnych schematów działania. Przykładowo, otwarcie drzwi powinno polegać na wykonaniu ruchu ręką odpowiadającego rzeczywistemu gestowi, a nie na użyciu abstrakcyjnego przycisku na kontrolerze lub wyborze opcji z menu. Rozwiązania odbiegające od takich rozwiązań wymagają od użytkownika dodatkowego wysiłku poznawczego i wydłużają proces adaptacji do środowiska VR.
Im większa liczba niespójności pomiędzy sposobem interakcji a oczekiwaniami użytkownika, tym większe jest ryzyko wystąpienia frustracji, niepokoju oraz zmęczenia poznawczego. W skrajnych przypadkach niewłaściwie zaprojektowane interakcje mogą również przyczyniać się do występowania objawów choroby lokomocyjnej, co znacząco obniża chęć dalszego korzystania z aplikacji lub gry.
Z tego powodu sam interfejs użytkownika nie jest wystarczający do stworzenia pozytywnego doświadczenia. Kluczową rolę odgrywa całokształt doświadczeń użytkownika (User Experience), obejmujący zarówno aspekty funkcjonalne, jak i subiektywne odczucia pojawiające się podczas korzystania z aplikacji. Interfejs użytkownika w VR stanowi warstwę pośredniczącą pomiędzy użytkownikiem a systemem i odpowiada za przekazywanie informacji, sygnalizowanie stanu gry oraz umożliwienie wykonywania działań. Interfejs użytkownika pełni w tym ujęciu rolę swoistego „tłumacza” pomiędzy logiką systemu a sposobem postrzegania i działania użytkownika. W sytuacji, gdy warstwa ta jest nieczytelna, niespójna lub oparta na nieintuicyjnych konwencjach, komunikacja pomiędzy użytkownikiem a systemem zostaje zakłócona, co utrudnia zrozumienie dostępnych możliwości. Skuteczność tej komunikacji zależy jednak od sytuacji, w jakiej zachodzi interakcja, oraz od zadań, jakie użytkownik ma do wykonania. Oznacza to, że ocena jakości interfejsu i interakcji nie może być dokonywana w oderwaniu od kontekstu, w jakim są one wykorzystywane, lecz powinna uwzględniać charakter rozgrywki oraz zadania stawiane przed użytkownikiem. Skuteczność interfejsu użytkownika oraz zastosowanych mechanizmów interakcji w VR zależy od kontekstu projektowego, w tym od typu gry lub charakteru zadań wykonywanych przez użytkownika. Różnice pomiędzy gatunkami oraz tempem rozgrywki sprawiają, że te same rozwiązania interfejsowe mogą w odmienny sposób wpływać na poziom immersji i komfort użytkowania. Uwzględnienie specyfiki scenariuszy rozgrywki w środowisku wirtualnej rzeczywistości sprzyja projektowaniu interfejsów użytkownika oraz mechanizmów interakcji lepiej dopasowanych do danego typu doświadczenia.


\section{Wyzwania projektowania UI w VR}

Projektowanie interfejsów użytkownika w VR nie polega na prostym przeniesieniu zasad stosowanych w grach 2D lub klasycznych grach 3D. Środowisko trójwymiarowe wprowadza nowe wyzwania, takie jak silne powiązanie interfejsu z ruchem ciała użytkownika, podatność na dezorientację przestrzenną oraz ograniczenia percepcyjne wynikające z konstrukcji zestawów VR.
Badania z zakresu projektowania interfejsów w środowisku wirtualnej rzeczywistości wykazują, że jednym z największych wyzwań dla projektantów VR pozostaje zachowanie ergonomii interakcji, spójności pomiędzy różnymi grami oraz utrzymanie immersji przez cały czas korzystania z produktu. Systematyczny przegląd literatury przeprowadzony przez Lima, Catapan i Zeredo (2024) podkreśla, że projektowanie interfejsów VR wciąż napotyka istotne trudności, szczególnie w obszarze ergonomii fizycznej i poznawczej. Podobne wnioski przedstawiają García, Cano i Moreira (2022), wskazując, że jakość doświadczenia użytkownika w VR jest silnie uzależniona od sposobu zaprojektowania interfejsu oraz mechanizmów interakcji. Niewłaściwe rozmieszczenie elementów interfejsu, nadmierna liczba bodźców wizualnych, brak czytelnych i spójnych sposobów sterowania oraz nieergonomiczne interakcje mogą znacząco obniżyć poziom immersji, komfort użytkowania oraz utrudniać odbiór i ocenę aplikacji VR.
Dodatkowym problemem jest konieczność pogodzenia czytelności interfejsu z zachowaniem immersji. Klasyczne rozwiązania typu HUD mogą zaburzać iluzję obecności, natomiast interfejsy diegetyczne, choć bardziej immersyjne, bywają mniej czytelne i trudniejsze w obsłudze. Projektowanie UI w VR wymaga zatem świadomych kompromisów oraz doboru rozwiązań adekwatnych do kontekstu aplikacji.


\section{Luki badawcze i motywacja podjęcia tematu}
Pomimo ciągłego doskonalenia technologii VR, proces projektowy gier w małych i średnich zespołach deweloperskich nadal opiera się w głównej mierze na doświadczeniu i intuicji zespołu. Większość projektów jest realizowana bez przeprowadzenia badań wstępnych z grupą docelową czy testów użyteczności gotowych rozwiązań. Często stosowaną praktyką jest wzorowanie się na rozwiązaniach wdrażanych przez podobne lub po prostu popularne produkcje i przeniesienie ich do rozgrywki. 
Zdarza się również że projektanci sięgają po ogólnodostępne wytyczne znalezione w internecie, takie jak dokumentacje deweloperskie platform VR (Oculus, Unity) czy niedawne prace badawcze proponujące ujednolicone ramy projektowe \cite{Best-Practices}. Choć prace te dostarczają cennych ogólnych wskazówek, nie uwzględniają specyfiki poszczególnych gatunków gier VR które prezentują ogólne praktyki nie wskazując ich ograniczeń kontekstowych.
Rozwiązania uniwersalne pomijają wiele istotnych różnic między gatunkami gier, jako przykład warto się zastanowić nad grami symlatorowymi i RPG akcji. Pierwszy gatunek czyli takie gry jak symulatory lotu lub jazdy wymagają realistycznych i opartych na prawdziwym świecie interakcji. Wszystkie sprzeczności takie jak brak możliwości chwycenia dźwigni czy naciśnięcia przycisku mogą prowadzić do obniżenia imersji oraz utrudnień w rozgrywce odbiorcy. Wprawdzie istnieją opracowania książkowe i teoretyczne, które porównują interfejsy i interakcje VR, jednak brakuje empirycznych badań porównawczych, które sprawdzałyby skuteczność rozwiązań w realnej grze lub środowisku testowym z udziałem użytkowników końcowych. Luka ta stanowiła główną motywacje podjęcia tego tematu pracy.
Celem niniejszej pracy jest analiza wpływu interfejsu użytkownika oraz mechanizmów interakcji na poziom immersji w grze VR reprezentującej wybrany typ gatunkowy. W ramach tej pracy w pierwszym etapie zostanie przeprowadzona analiza istniejących rozwiązań projektowych stosowanych w grach VR a następnie badania ankietowe z udziałem użytkowników. Analiza ma na celu identyfikacje powtarzających się rozwiązań projektowych oraz problemów interfejsowych, a ankieta ma weryfikować, w jakim stopniu zidentyfikowane problemy są odczuwane przez użytkowników i wpływają na ich doświadczenie podczas rozgrywki. W kolejnym etapie zaprojektowane i zaimplementowane zostanie środowisko testowe wraz z podstawowymi interakcjami charakterystycznymi dla analizowanego typu rozgrywki, w którym oba warianty interfejsu zostaną zrealizowane. Następnie podejścia te zostaną zestawione w ramach eksperymentu, polegającego na wykonywaniu przez użytkowników tych samych zadań w obu wersjach interfejsu. Ocena skuteczności zastosowanych rozwiązań zostanie przeprowadzona z wykorzystaniem dwóch komplementarnych grup miar: metryk wydajnościowych oraz metryk doświadczenia użytkownika. Metryki wydajnościowe obejmować będą m.in. czas realizacji zadań oraz liczbę popełnionych błędów zaś sama metoda zostanie uzupełniona obserwacją. 